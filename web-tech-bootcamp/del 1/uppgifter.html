<!DOCTYPE html>
<html>
<head>
<title>Del 1 - HTML</title>
<meta charset="utf-8">
</head>
<body>
<xmp theme="readable" style="display:none;">
# Del 1 - HTML

I del 1 ska vi bygga upp en enkel webbsida om Ada Lovelace. Det är hon värd. Webbsidan kommer att ha formen av en artikel, innehållandes en kort biografi, några bilder och citat och en liten länksamling.

Utgå från filen [dummy.html](http://www.idioti.se/dummy.html) (spara filen eller sno källkoden). Uppgifterna bygger vidare på varandra, så vi behöver inte skapa en ny fil för varje deluppgift. Ett kort kompendium med de vanligaste HTML-taggarna ligger i den här katalogens föräldrakatalog. Texten (den är lånad från Wikipedia) och övriga resurser som vi arbetar med finns sist i dokumentet.

## Uppgifterna

### Uppgift 1: Titel och rubrik

Först vill vi ha en titel på sidan. Den ska synas i fliken, så att man enkelt kan se vad det är för sida man besöker. Dessutom ska sidan ha en huvudrubrik. Eftersom det är en huvudrubrik, är det rubriknivå 1 som gäller. Båda ska ha texten "Ada Lovelace".

Så här ska det se ut:

![Titelbild](http://www.idioti.se/bilder/titel.png)
___

### Uppgift 2: Släng in lite text

Alla artiklar gör sig bättre med text. Ta därför inledningsstyckena och lägg in dem efter den existerande rubriken. Se till så att varje stycke faktiskt är ett stycke med ett snyggt mellanrum mellan varandra. Så här borde det se ut:

![Stycken](http://www.idioti.se/bilder/fsjal.png)

*Notis om teckenkodning:* När du lägger in texten och försöker se den i webbläsaren kan det hända att texten ser ut så här:

![Attans...](http://www.idioti.se/bilder/utf.png)

Det beror på att texten du kopierat är kodad med teckenkodningen *UTF-8*, medan filen sparats med teckenkodningen *ISO-8859-1* eller något annat läskigt. För att lösa det lägger vi in följande tagg i `<head>`-omgivningen:

    <meta charset="utf-8">
___

### Uppgift 3: Organisera datan

HTML är i första hand ett semantiskt språk. Därför vill vi så klart dela upp vår artikel i sektioner. Det vi gjort så här långt är att skapa en rubrik och en inledning. Inledningen vill vi markera som en speciell sektion. Det gör vi genom att lägga de båda styckena i en `<section>`-omgivning.

Dessutom vill vi markera att hela artikeln faktiskt är en artikel. Därför slänger vi in sektionen i en `<article>`-omgivning. Rubriken, som är hela webbsidans rubrik, lägger vi i en `<header>`-omgivning. Har vi gjort rätt, så ser det ut precis som vanligt. Onödigt? Kanske, men det är betydligt enklare för den som läser koden (exempelvis ett program eller en nitisk lärare) att se vad som är vad på vår webbsida.
___

### Uppgift 4: Fler sektioner!

Nu börjar vi ju få upp ångan här! Skapa en sektion och lägg in en rubrik (på rubriksnivå 2) med texten *biografi*. Därefter lägger vi alla stycken som finns under *biografi* i källtexten. Glöm inte rubrikerna, som ska vara på rubriknivå 3. Lägg även till en sektion om Adas eftermäle.

Oj, nu blev det rörigt. Testa att indentera HTML-koden och se om det gör någon skillnad i hur den presenteras. Ingen skillnad? Just det, precis som det ska vara. Använd indenteringen för att göra HTML-koden läsbar. Lite bättre, men inte bra nog. För att kunna identifiera olika element i koden använder vi attributet *id*. Namnge `<section>`-elementen till något vettigt, exempelvis:

    <section id="ingress">..</section>
    <section id="biography">..</section>
    <section id="legacy">..</section>

Testa att ladda om och se om det syns någon skillnad. Inte det? Bra. Det är meningen. De här id-attributen får vi nytta av i framtiden.

*Protip:* Det går att lägga till ett tooltip till ett HTML-element genom att använda attributet *title*. Släng in ett sådant och se vad som händer när sidan laddas om och du håller muspekaren över elementet.
___

### Uppgift 5: Arbeta med listor

I avsnittet med eftermälet som vi precis skapat finns det några exempel på saker som namngivits efter Ada. Det gör sig så klart bättre som en vanlig punktlista. Gör om de sista styckena till en sådan. Glöm inte att lägga elementen i _samma_ lista, annars blir det konstigt i nästa steg. När vi är klara kommer det att se ut så här:

![Lista](http://www.idioti.se/bilder/lista.png)

Mycket vackert! Testa att istället göra en numrerad lista. Hela skillnaden mellan dessa listtyper ska, om du har gjort rätt, kräva att du byter ut totalt två tecken. Hack away!
___

### Uppgift 6: Stila till det

Ibland vill vi kunna uttrycka saker med emfas i texten. Laborera lite med att använda `<strong>` och `<em>` runt några ord. Vad händer? Testa också att använda `<q>` (citat) och `<u>` (understrykning) på samma sätt. Här har jag valt att använda en av taggarna runt Adas formella titel. Vilken tagg valde jag?

![Lista](http://www.idioti.se/bilder/emfas.png)

*Bonus:* Du kan så klart lägga emfas-elementen i varandra. Testa att citatmarkera en bit text och stryk under ett par ord. Det ser för jäkligt ut, men det fungerar utmärkt.
___

### Uppgift 7: En citatlista

Citat är roliga att arbeta med ibland. Lägg till en sektion med Adas citat nedan. Använd `<blockquote>`-taggar och använd *cite*-attributet för att peka på citatets källa (en URL). Välj själva vilken källa du vill peka på. Det ser inte så mycket ut, men i framtiden kommer vi att göra mer av det:

![Citat](http://www.idioti.se/bilder/citat.png)
___

### Uppgift 8: En länklista

Vi vill lägga till den där länklistan med. Kopiera länkarna som ligger sist i texten. Skapa en lista och lägg länkarna i den. Länkarna ska peka på de adresser som exempellänkarna pekar på. Glöm inte att låta Sydney Paduas serietitel vara kursiv. Lägg märke till hur vi kan lägga andra element inuti ett `<a>`-element. Det kommer att se ut så här:

![Framtiden är här!](http://www.idioti.se/bilder/cyberspace.png)
___

### Uppgift 9: Bilder!

Vi lägga till några bilder i artikeln. Använd bilderna som länkas till nedan. Lägg märke till att de i en del fall blir alldeles för stora. Testa att använda *width*-attributet för att ändra storleken (de som redan arbetat med HTML inser att det här inte är hur man skalar bilder nu för tiden, men det fungerar). Lägg även till en *alt*-text som visas om bilden inte hittas, och ett tooltip (med *title*, som i uppgift 4). I mitt exempel har jag gjort ett tooltip med lite högkvalitativ brittisk poesi:

![Inte Lord Byron](http://www.idioti.se/bilder/poesi.png)

Lek runt lite med bildtaggen. Se hur den påverkar texterna beroende på var elementet placeras. På nästa labb ska vi testa att positionera saker med CSS.
___

### Uppgift 10: En tabell

Bilderna gör sig bättre i en tabell. Skapa en väldigt enkel tabell och lägg bilderna i den. Den kan se ut exempelvis så här:

![En tabell](http://www.idioti.se/bilder/tabell.png)
___

### Ytterligare arbete

Mer än så här är inte planerat. Lek runt med din nya webbsida. Försök exempelvis att göra bilderna klickbara och ersätt länkarna med bilder istället. Titta igenom kompendiets HTML-del och bekanta dig med hur HTML fungerar. Nästa vecka går vi vidare med CSS.
___
___

## Texten

### Ada Lovelace

#### Inledning

Ada Lovelace, egentligen Augusta Ada King, grevinna av Lovelace, född Byron 10 december 1815 i London, död där 27 november 1852, var en engelsk matematiker och skribent. Hon är mest hågkommen för sitt arbete med Charles Babbages mekaniska dator, den analytiska maskinen. Hennes anteckningar om maskinen innehåller den första algoritm som är avsedd att bearbetas med en maskin. Därför beskrivs hon ofta som historiens första datorprogrammerare.

Lovelace var enda barn till poeten Lord Byron och dennes fru Anne Isabella Byron. Makarna separerade en månad efter att dottern fötts och fadern lämnade England fyra månader senare; han dog till slut i sjukdom under Greklands frihetskrig när dottern var åtta år gammal. Adas mor var bitter på Lord Byron, och hon främjade dotterns intresse för matematik och logik i ett försök att förhindra att också hon utvecklade den galenskap som hon såg hos barnafadern. Ada behöll dock sitt intresse för sin far och begravdes enligt sin sista vilja vid sidan av honom.

### Biografi

#### Barndom

Ada Lovelace föddes 10 december 1815 som dotter till George Gordon Byron, den 6:e baronen av Byron, och Anne Isabella "Annabella" Milbanke, baronessa av Byron. George Byron förväntade sig att hans nya ättling skulle vara en pojke och blev besviken när hans fru födde fram en flicka. Den nyfödda gavs namnet Augusta efter Byrons halvsyster Augusta Leigh och kallades av Byron själv för "Ada".

#### Vuxna år

Ada Lovelace utvecklade en fast och beständig relation till sin lärare Mary Somerville, till vilken den unga Ada närde en stor respekt och tillgivenhet. De två förblev brevvänner under lång tid. Andra bekanta var Andrew Crosse, Sir David Brewster, Charles Wheatstone, Charles Dickens och Michael Faraday. Från 1834 var Ada Lovelace en återkommande gäst vid det brittiska hovet och deltog där i diverse evenemang, inklusive baldanser.

1838 blev Adas make earl av Lovelace, vilket innebär att hon själv kom att omnämnas som *The Right Honourable the Countess of Lovelace* (*Den högvälborna grevinnan av Lovelace*). 1843–44 utsåg Adas mor William Benjamin Carpenter till privatlärare för hennes barn, och han gavs även rollen som "moralisk" handledare gentemot Ada själv. Han blev snabbt kär i henne, och när det blev uppenbart att han försökte inleda en affär med henne avslutade hon relationen.

Under 1840-talet omgavs Ada av flera mindre skandaler. Bland annat hade hon nära relationer med män utanför äktenskapet, vilket ledde till rykten om otrohet. Dessutom var hon begiven på att spela. Det idoga spelandet ledde till att hon och ett antal manliga vänner bildade ett syndikat, med ambitionen att skapa en matematisk modell för korrekt satsning i samband med vadslagning. Projektet tog dock en ända med förskräckelse, och hennes stora skulder (på tusentals pund) till syndikatet tvingade henne att erkänna det hela för sin make.

#### Död

Ada Lovelace avled vid 36 års ålder – i samma ålder som hennes far vid sin bortgång – den 27 november 1852, två veckor innan hon skulle fyllt 37. Dödsorsaken var livmodercancer, sannolikt förvärrad av hennes läkares tidstypiska försök att häva sjukdomen med hjälp av åderlåtning. Insjuknandet skedde över flera månaders tid. Under den här tiden bestämde modern Annabella över vilka som fick komma på besök, något som innebar att alla Adas vänner och nära bekanta exkluderades. Under sin mors inflytande genomgick hon en religiös omvändelse, övertalades att ångra sitt tidigare beteende samt att låta Annabella utforma hennes testamente. Efter att hon den 30 augusti erkänt något för sin make, övergav han permanent sin plats vid hennes sjuksäng. Hon begravdes, enligt sin sista vilja, vid sidan om sin far i Church of St. Mary Magdalene i Hucknall, norr om Nottingham.

### Eftermäle

Ett antal datorfenomen, minnesdagar, byggnader och verksamheter runt om i världen har fått namn efter Ada Lovelace. Här listas ett litet urval:

Datorspråket Ada, skapat för USA:s försvarsdepartement, namngavs efter Ada Lovelace. Referenshandboken för programspråket godkändes 10 december 1980, och standardbeteckningen (inom USA:s militärväsen) för språket – MIL-STD-1815 – kom att innehålla hennes födelseår.

Sedan 1998 har British Computer Society delat ut "Lovelace Medal" till hennes ära.

"Ada Lovelace Day" är ett årligt evenemang i mitten av oktober, med målet att stärka den kvinnliga närvaron inom vetenskap, teknologi, ingenjörsvetenskap och matematik.

### Citat av Ada Lovelace

#### Ada inser att matematiska uttryck kan användas till annat än att hantera siffror

Den analytiska maskinen skulle kunna arbeta med andra ting vid sidan om tal, objekt vars ömsesidiga grundläggande relationer kunde uttryckas genom abstrakta vetenskapliga operationer, vilka också kan vara mottagliga för förändringar i hur maskinen hanterar de olika operationerna och i dess mekanism...

#### Ada förkastar artificiell intelligens

Den analytiska maskinen gör inga som helst anspråk på att skapa något eget. Den kan göra vad vi vill att den ska göra. Den kan följa analys, men den har ingen förmåga att förutse några analytiska relationer eller sanningar.

#### Ada förutser kreativa datorprogram

Anta, för ett ögonblick, att de fundamentala relationerna mellan specifika ljud i den vetenskapliga harmonin och musikskapandet var mottagliga för ett sådant uttryck och sådana förändringar. I så fall skulle maskinen kunna komponera invecklade och vetenskapliga musikstycken av vilken komplexitet eller längd som helst.

## Bilder
* [http://www.idioti.se/bilder/ada.jpg](http://www.idioti.se/bilder/ada.jpg)
* [http://www.idioti.se/bilder/ada_lego.jpg](http://www.idioti.se/bilder/ada_lego.jpg)
* [http://www.idioti.se/bilder/ada_comic.png](http://www.idioti.se/bilder/ada_comic.png)

## Länkar
* [Originaltexten](https://sv.wikipedia.org/wiki/Ada_Lovelace)
* [Sydney Paduas serie *The trilling adventures of Lovelace and Babbage*](http://sydneypadua.com/2dgoggles/)
* [Oooh, Ada som Lego-modell](https://ideas.lego.com/projects/102740)
</xmp>

<script src="http://lbesson.bitbucket.io/md/strapdown.min.js"></script>
</body>
</html>
